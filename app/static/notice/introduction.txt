আল-জামিয়াতুল আহ্‌লিয়া দারুল উলূম মুঈনুল ইসলাম-হাটহাজারী (হাটহাজারী মাদ্‌রাসা) উপ-মহাদেশের অন্যতম বৃহৎ ও সুবিখ্যাত একটি ইসলামী শিক্ষা প্রতিষ্ঠান। প্রতিষ্ঠানটি বাংলাদেশের চট্টগ্রাম জেলার হাটহাজারী উপজেলার প্রাণকেন্দ্রে অবস্থিত। জামিয়ার আয়তন ৪.৪৩ একর বা ১৭,৯২৭ বর্গ মিটার। জামিয়ায় বর্তমানে ১০৭ জন দেশবরেণ্য সুদক্ষ শিক্ষক এবং কর্মকর্তার তত্ত্বাবধানে প্রায় ৮ সহস্রাধিক ছাত্র অধ্যায়নের সুযোগ লাভ করে আসছে। শুধুমাত্র দাওরায়ে হাদীস (টাইটেল) ক্লাসে প্রায় ২,৬০০ জন ছাত্র অধ্যায়ন করছে। তাছাড়া প্রায় ৪,৭০০ জন গরীব মেধাবী ছাত্রকে বিনামূল্যে ও অর্ধমূল্যে লিল্লাহ্ বোর্ডিং থেকে ফ্রি খোরাকী দেওয়া হচ্ছে।

দরুল উলূম হাটহাজারী’র শিক্ষাব্যবস্থা সম্পূর্ণ অবৈতনিক এবং ক্যাম্পাসে ছাত্র-শিক্ষকদের জন্য প্রচলিত রাজনৈতিক চর্চা সম্পূর্ণ নিষিদ্ধ। ক্যাম্পাসে সবসময় শান্তিপূর্ণ অবস্থা বিরাজ করে। ছাত্রদের জন্য লেখাপড়ার পরিবেশ ও শান্তিপূর্ণ ক্যাম্পাস নিশ্চিত করার জন্য জামিয়া কর্তৃপক্ষ সার্বক্ষণিক কঠোর নজরদারির ব্যবস্থা করে থাকেন।

দরুল উলূম হাটহাজারী’র শিক্ষা বিভাগে শিশু শ্রেণী থেকে স্নাতকোত্তর স্তর পর্যন্ত নিম্নোক্ত বিভাগসমূহে শিক্ষাদান করা হয়। যথা- প্রাথমিক, মাধ্যমিক, উচ্চ-মাধ্যমিক, স্নাতক, স্নাতকোত্তর; বিশেষতঃ তাফসীর বিভাগ, হাদীস বিভাগ, ফিক্বাহ্‌ তথা ইসলামী আইন ও গবেষণা বিভাগ, তাজবীদ ও ক্বিরাত বিভাগ, আরবী সাহিত্য বিভাগ এবং বাংলা সাহিত্য ও গবেষণা বিভাগ অন্যতম। এছাড়াও দর্শন বিষয়সহ হিফ্‌য-কুরআন বিভাগের ব্যবস্থা রয়েছে। কুরআন-হাদীস ও ইসলামী শিক্ষার প্রচার-প্রসার, ধর্মীয় বিভিন্ন বিষয়ে সঠিক ব্যাখ্যা-বিশ্লেষণ, শিরক-বিদআত তথা ধর্মীয় বহুমুখী কুসংস্কার পরিত্যাগ করার জন্য জনসাধারণের মাঝে সঠিক জ্ঞানের বিস্তারেও দারুল উলূম হাটহাজারীর বহুমুখী ভূমিকা রয়েছে। সাধারণ ও শিক্ষিত জনসাধারণের মাঝে সঠিক ইসলামী কৃষ্টি-কালচার ও ধর্মীয় জ্ঞান ও ব্যাখ্যা-বিশ্লেষণ পৌঁছানোর জন্য দারুল উলূম হাটহাজারী’র প্রচার ও প্রকাশনা বিভাগের তত্ত্বাবধানে “মাসিক মুঈনুল ইসলাম” নামে একটি নিয়মিত মাসিক পত্রিকাও প্রকাশ করা হয়ে থাকে।

এছাড়াও ওয়াজ-মাহফিল, বক্তৃতা-বিবৃতি এবং শান্তিপূর্ণ উপায়ে মিটিং-প্রতিবাদের মাধ্যমেও দারুল উলূম হাটহাজারীর একদল উলামায়ে কেরাম ইসলাম ও মুসলমানদের স্বার্থ-সংশ্লিষ্ট বিষয়াদি নিয়ে নিরলস কাজ করে যাচ্ছেন।